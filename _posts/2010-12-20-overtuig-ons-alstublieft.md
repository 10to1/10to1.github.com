---
layout: post
title: Overtuig ons! (Alsjeblieft?)
author: Tom
category: general
---
2010 was een fantastisch jaar.

Sinds begin 2010 is 10to1 aan het groeien. Begin 2010 waren we nog met 2, eind 2010 zijn we met 5. We zijn, wat ze noemen, "een snelgroeiend bedrijf".

Tot nu toe hebben wij de volgende [benadering](http://blog.10to1.be/general/2009/11/26/ruby-on-rails-developer/) [gekozen](http://blog.10to1.be/general/2010/08/06/developers-developers-developers/): "als we merken dat we mensen nodig hebben, gaan we er zoeken". Dat leek ons het veiligste. Maar het bezorgt ons ook de meeste hoofdbrekens: tussen het moment dat we mensen nodig hebben, en dat die mensen effectief kunnen beginnen, zitten er steeds enkele maanden. En tijdens die maanden verzuipen we.

Daarom gaan we vanaf nu een andere benadering proberen: wanneer iemand zich aanmeldt die we vinden passen binnen 10to1, gaan we proberen om hem of haar op te nemen in ons team. De ervaring leert ons dat een gelegenheid om hem of haar productief in te zetten, zich voordoet voor hij of zij effectief kan beginnen.

### Wie maakt er kans? 

Iedereen die een meerwaarde kan bieden aan 10to1. Dat kan op alle gebied zijn, en misschien zelfs op een gebied dat wij nu nog niet voorzien. Misschien kan je een project deskundig managen, zet je ongelooflijke koffie, of denk je van [onze site](http://10to1.be) "dat kan ik ook". Of misschien zit je nu te denken "die tekst had ik toch nét iets vlotter te lezen gemaakt". 

### Wat doet 10to1 eigenlijk ?

10to1 maakt software op maat voor iPhone, iPad en web applicaties (met Ruby on Rails). We volgen de principes van Agile Development. We beschouwen software niet als iets dat je bouwt, maar als iets dat je met zorg laat [groeien](http://blog.10to1.be/general/2010/06/17/we-grow-software/).

### Wat voor omgeving is 10to1?

10to1 bestaat enkel uit mensen die gebeten zijn door software ontwikkeling. Wij dragen passie hoog in het vaandel. Als gevolg daarvan kom je met de nieuwste technologiën in aanraking. Maar ook als gevolg daarvan verwachten we dat jij ook gebeten bent door de nieuwste ontwikkelingen in mobile applications, web applications en social media.

### Jaja. En wat zoeken jullie nu concreet?

Zoals gezegd: we staan open voor iedereen.

Als we zelf onze wishlist overlopen, komen we volgende omschrijvingen tegen:

* Project manager. Je verzorgt de communicatie tussen het 10to1 team en onze klanten. Je spreekt technisch met 10to1, je spreekt menselijk met onze klanten. "Expectation management" vind je geen vies woord.
* Designer. Je kan je plan trekken met Photoshop. Je weet waar je moet op letten als je iets maakt voor het web. Je weet wat het leven van een iOS developer gemakkelijker maakt. En vooral: de mensen zeggen "Waaw" als ze je werk zien.
* Copywriter. Je kan een droge tekst aantrekkelijk maken. Je kan een blog post schrijven, maar ook een technisch voorstel vermenselijken zie je wel zitten.
* iOS developer. Cocoa. Objective C. 'nuff said.
* Ruby on Rails developer. [Ruby makes you happy](http://static.rubyrags.com/pictures/1/ruby_makes_me_happy.png).
* Strategist. Je kan meedenken met een klant die een begin van een idee heeft. Je doet voorstellen voor web applicaties, iPhone en iPad applicaties.
* Koffiezetter. Grapje, we hebben reeds een fantastische espresso-machine.

### Waar moet ik zijn?

Wij staan open voor iedereen. Maar jij moet ons natuurlijk overtuigen.
Als jij denkt dat je 10to1 extra waarde kan geven, en dat je je thuis voelt in een snel veranderende omgeving, nodigen wij je graag uit om ons te komen [overtuigen](mailto:info@10to1.be).